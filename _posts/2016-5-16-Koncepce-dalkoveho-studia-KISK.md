---
layout: post
title: Koncepce dálkového studia na KISKu
tags: kisk předměty
---

## Co se z oficiálních zdrojů při zvažování dálkového studia na KISKu nedozvíte

Na tomto místě bychom se rádi podělili o zkušenosti z kombinovaného studia na KISKu. 

Tak jako při každém jiném studiu je třeba připravit se na nápor vědomostí, které člověka posouvají dál, a úkolů, které je třeba zvládnout. Jen pro kombinované studenty, dále jen „dálkaře“, je na KISKu třeba přidat extra porci odhodlání. 

<img src="/images/vyuka-kisk.jpg" alt="výuka na KISK">

Na úvod považujeme za důležité uvést, že dálkový student se obecně liší od denního tím, že již většinou má rodinu, studuje při zaměstnání, což přirozeně ovlivňuje a omezuje možnou sílu, kterou může do studia vložit, a proto volí formu studia dálkového. Na druhé straně však jeho zkušenost a oborové znalosti získané v předchozí praxi nabízí rozvinout studium dalším směrem. 

KISK je ve srovnání s ostatními ústavy FF MU velmi mladá katedra, která má obrovský potenciál, ale která je zároveň stále ještě v tvůrčím kvasu a možná právě proto zde není mezí denním a dálkovým studiem žádný rozdíl. Denní a dálkoví studenti studují na KISKu společně. Stejná koncepce, stejné přednášky, stejné úkoly, stejné termíny a stejné požadavky na kredity. Denní a dálkoví studenti zde jedno jsou.

Pro denního studenta je to z podstaty kultury KISKu inspirativní, zde se může rozpřáhnout a realizovat. Pro dálkového studenta je to pak z podstaty nedotažené koncepce dálkového studia prostředí spíše deprimující.

<h2>Praktické rady</h2>
<b>Zaprvé osobní účast na „áčkových“ předmětech</b><br>
Na povinné „áčkové“ předměty budete docházet každý třetí až pátý pátek, společně s denními studenty. Samotný princip je bezesporu obohacující, protože zkušenost staršího „dálkaře“ se spojuje s entuziasmem mladšího „deňáka“. Připravte se ale na to, že jako dálkař budete věčně pozadu a bude vám chybět kontext, který vám bude z chybějících přednášek pro denní studenty unikat – tam, kde denní studenti průběžně nabírají kontext a nové znalosti, vy vpadnete do studia jednou za čas.<br><i>Rada na závěr: připravte si sami své průběžné samostudium z alternativních zdrojů, je to sice náročnější, ale jinak se na přednáškách nebudete chytat.</i>

<b>Zadruhé účast na „béčkových“ a „céčkových“ předmětech</b><br>
Dálkový student musí během studia získat stejný počet kreditů z volitelných předmětů (typ B a C) jako denní student. Tyto předměty, dané KISKem (hovoříme o béčkových patřících k studijnímu oboru), však většinou vyžadují osobní účast na hodině, která ale kvůli pracovním povinnostem dálkaře není možná: nelze být zároveň v práci a přitom si „odskočit“ na pár hodin do školy. Nemluvě o tom, když bydlíte a pracujete mimo Brno. Tady vidíme jeden z aspektů dálkového studia, který KISK do budoucna snad zohlední – zatím nedokáže odhadnout časové vytížení pracujících kombinovaných studentů a vzít v potaz jejich omezené možnosti uvolňovat se během pracovního týdne. To je pro dálkaře silně limitující a může znamenat, že kvůli nedostatku předmětů vhodných pro dálkové studium během semestru nenasbírá potřebný počet kreditů.

<b>Zatřetí hodnocení studia</b><br>
Nejjednodušší metrikou je kvantita, která je na KISKu oblíbená. Významným parametrem pro splnění požadavku daného kurzu je proto zejména počet hodin osobní účasti na přednášce/semináři. S tím souvisí také množství zpracovaných seminárních prací a úkolů. Pokud se v pracovní době nemůžete osobně účastnit béčkových přednášek, pak oproti denním studentům počítejte s minimálně dvojnásobným počtem písemných prací, nikoho totiž nezajímá, že ušlou přednášku musíte dohnat samostudiem, které je mnohem náročnější. <br><i>Rada na závěr: rozvrhněte si proto psaní prací v průběhu semestru prakticky na každý večer a víkend, jinak to nestihnete. Pokud však máte tu možnost, tak si to na přednášku běžte raději odsedět, je to mnohem snazší.</i>

<b>Začtvrté domácí úkoly</b><br>
Domácí úkoly jsou důležité, rozvíjí i upevňují znalosti při studiu. Na KISKu mají deňáci a dálkaři stejné domácí úkoly (včetně rozsahu a hodnocení) a stejné termíny jejich odevzdání (tedy např. 1 týden, z jedné hodiny do druhé v rozvrhu denního studenta). Často také denní a dálkoví studenti pracují společně v týmu na jednom domácím úkolu, což je obohacující pro obě strany, v praxi ale nastávají problémy s uzavíráním úkolu a sladěním časových možností, kterých dálkaři z principu svých pracovních povinností mají méně. <br><i>Rada na závěr: uvařte si další noční kafe, snažte se brát úkoly s nadhledem a doufejte, že nebudete muset odjet na služební cestu.</i>

<b>Zapáté zabraňte poztrácení informací</b><br>Občas se stane, že např. vyučující áčkového předmětu zadá domácí úkol pro deňáky i dálkaře v hodině mimo pátek pro dálkaře a nepošle o tom žádný email. Abyste se o všem dozvěděli včas, napojte se na síť spolužáků! <br><i>Rada na závěr: držte se facebookových skupin, držte se svých spolužáků-deňáků, jinak na KISKu nepřežijete.</i>

Přestože je KISK velmi perspektivní katedrou s výbornými lidmi a náplní studia, tak dálkové studium zde zatím z vlastní zkušenosti nedoporučuji.

Budeme rádi, když se konstruktivně připojíte k diskuzi pod tímto příspěvkem.
